Siirrä tuomiopäivän kelloa yksi pykälä eteenpäin.

Olimme oikeassa siitä [mihin suuntaan asiat ovat menossa](/2016/10/24/feature-after-the-election-the-reaction), mutta väärässä ajankohdasta. Ajattelimme Clintonin voittavan vaalit, jonka jälkeen hän joutuisi huonoon valoon uusien skandaalien ja epäsuositun status quon ylläpitämisen haasteiden seurauksena. Tämän seurauksena syntyisi samankaltainen taantumuksellinen aalto, joka syöksi Brasiliassa hetki sitten Rousseffin vallasta. Tämän sijaan skandaali syntyi jo ennen vaaleja, kun FBI ilmoitti tutkivansa Clintoniin liitettyjä sähköposteja. Ja aivan kuten Brexit-äänestyksen kanssa, kaikki aliarvioivat miten epätoivoiseksi ja taantumukselliseksi suuri yleisö on tullut – ainakin ne, jotka yhä samaistuvat hallitsevaan järjestykseen tarpeeksi paljon äänestääkseen ylipäänsä. Olemme pidemmällä kuin luuletkaan.

On merkille pantavaa, että Trumpin pyrkimykset päästä presidentiksi pelasti pohjimmiltaan FBI:n väliintuloa seuranneet uutiset. Tämä kertoo paljon aikakaudesta, johon olemme siirtymässä: valtion turvallisuuskoneisto tekee päätökset, eikä se osa hallituksesta, joka väittää parantavansa kansalaisten elämänlaatua. Kapitalismi, jota tasapainotettiin niin kutsutussa ensimmäisessä maailmassa keskiluokan tuottaneilla kompromisseilla, pannaan täytäntöön raa’alla voimalla. 1900-luvun lisäarvo on loppu; rautanyrkiltä riisutaan silkkihansikas. Trumpin ja Sandersin kaltaiset kansankiihottajat tulevat varmasti edelleen lupaamaan meille kuun taivaalta suunnilleen joka neljäs vuosi, mutta rauhansopimukset eivät tule ylläpitämään vallitsevaa järjestystä. Sen tekee [poliisi](/2014/11/25/feature-the-thin-blue-line-is-a-burning-fuse).

Tämänkaltaiset uutiset saavat varmasti aikaan epätoivoa, mutta emme voi antaa näiden vaalien saada meitä menettämään uskoamme ihmiskuntaan kokonaisuudessaan. Vaalit esittävät meidät toisillemme pahimmillamme ja tuovat esiin vastenmielisimmät, pelkurimaisimmat ja nöyristelevimmät ominaisuutemme. Useat ihmiset, jotka eivät koskaan riistäisi lasta äidiltään, voivat kannattaa käännytystä vaalikopin yksityisyydestä käsin. Aivan kuten useimmat lihansyöjät eivät voisi koskaan työskennellä teurastamoissa. Ilman hallitukselle itselleen ominaista vieraantumista suurinta osaa Trumpin agendan luovasta ällöttävästä politiikasta ei voisi koskaan toteuttaa.

Presidenttikampanjat mitataan edistämään apatiaa ja antamaan kuvaa siitä, että kaikista tärkeimmät päätökset maailmassa eivät ole omissa käsissämme. Tämä on valtiollisen politiikan tarkoitus: pitää meidät järjestäytymättöminä vallan linnakkeiden ulkopuolella, epäillen toisiamme ja itseämme.

Jopa kaikista lakia noudattavin liberaali ymmärtää tänä päivänä, ettemme voi jatkaa sivusta katsomista. Meidän on asetettava oma agendamme vastavoimaksi voimattomuuden spektaakkelille. Mutta miksi? Ei ainakaan pönkittääksemme jälleen uutta poliittista kampanjaa. Meidän on ajateltava suuremmin.

Vallan keskittäminen vertikaalisesti on alun alkaen perustavanlaatuinen ongelma. Jos Yhdysvaltojen presidentillä ei olisi niin suhteettoman suurta vaikutusta ihmiskunnan kohtaloon – jos vapaat markkinat eivät mahdollistaisi niin suuren yhteiskuntaa määrittävän vallan kasautumista liikemiehille – Donald Trump ei olisi niin vaarallinen, riippumatta siitä miten halveksuttava henkilö hän on.

Ne, jotka ovat vasemmistossa säilyttäneet naiivin uskonsa siihen, että oikeanlainen hallitus voisi ratkaista maailmanlaajuisen kapitalismin luomat ongelmat, ovat osaltaan syyllisiä tähän tilanteeseen. Demokraattinen puolue toimi typerästi valitessaan vakiintuneen ehdokkaan aikana, jolloin niin monet ihmiset ovat epätoivoisia, vihaisia ja kapinahenkisiä. Legitimoimalla ajatusta, että Amerikka on tai sen alun alkaen pitäisi olla suuri, demokraatit ovat raivanneet tietä Trumpille ja hänelle lupauksille tehdä siitä jälleen suuri. Kaikki hyvien liberaalien hallitukselle maksamat verodollarit ovat rakentaneet kaiken tieltään tuhoavan voiman, joka jyrää nyt heidän kansalaisoikeutensa. Kaikki lait, jonka noudattamista he jatkavat, auttavat ja edistävät tätä prosessia. Ja jos [tiedotusvälineet ja poliitikot](https://www.washingtonpost.com/politics/trumps-white-house-win-promises-to-reshape-us-political-landscape/2016/11/09/62baa5e4-a66a-11e6-ba59-a7d93165c6d4_story.html), jotka leimasivat Trumpin maailmanlopun ehdokkaaksi, hyväksyvät hänet nyt demokraattisen prosessin nimissä, tämä ainoastaan vahvistaa heidän osallisuutensa.

Ongelma on [demokratia itsessään](/2016/04/29/feature-from-democracy-to-freedom): hallitusmuoto, joka toi Adolf Hitlerin valtaan. Me väitämme vastauksena vaalitulokseen, että kenelläkään ei pitäisi olla valtaa hallita muita. Donald Trump, Barack Obama tai edes äiti Teresa ei voisi käyttää tällaista valtaa hyvään. Meidän on luotava suoraan tarpeemme täyttäviä horisontaalisia rakenteita ja autonomisia liikkeitä sen sijaan, että ruokkisimme rakenteita joita käytetään meitä vastaan muutaman ihmisen hyväksi.

Katsokaamme tulevan kyynelkaasupilven hopeareunaa. Ehkä on parasta, että joku Trumpin kaltainen tulee valtaan juuri nyt eikä neljän vuoden päästä. Annetaan oikeiston näyttää, että heidän vastauksensa ovat aivan yhtä riittämättömiä kuin vasemmiston ehdotukset. Taloudellisten kriisien, ekologisen romahduksen ja leviävän sodan aikoina valtio on kuuma peruna: kukaan ei onnistu pitämään sitä käsissään kauaa. Trumpia äänestäneet tulevat pettymään, jos he todella uskoivat hänen tuovan fordistisen kapitalismin kukoistuskauden takaisin globalisoituneessa maailmassa.

Pettyneet Trumpin äänestäjät eivät kuitenkaan välttämättä liity joukkoomme. He voivat siirtyä kauemmas oikealle, aivan kuten Sandersin kannattajat voivat yksinkertaisesti kaivautua syvämme poteroihinsa ja fantasioida hyödyttömästä ja vanhentuneesta 1900-luvun sosialismista. Meidän tulisi vastata molempien puolien argumentteihin ja ylläpitää avointa keskustelua kaikkien kanssa, joiden kesken se on mahdollista, sekä valmistauduttava samalla avoimeen yhteenottoon niiden kanssa, jotka ovat päättäneet pyrkiä totalitaarisempaan maailmaan.

Emme saa antaa ihmisten tänä päivänä tunteman raivon muuntua voimattomuudeksi, josta voi tulla uusi normaali. Vain ryhtymällä toimimaan, vaikka miten pienesti, voimme saada kosketuksen kollektiiviseen toimijuuteemme. Nyt on aika vahvistaa siteitä erilaisten kamppailevien yhteisöjen ja Trumpin politiikan koskettamien ryhmien välillä. Meidän on tällä kertaa luovuttava lopullisesti kaikista ylhäältä tulevista ratkaisuista, paremmasta tulevaisuudesta joka olisi irrotettu päivittäisestä toiminnastamme välittömässä läheisyydessämme. On aika oppia ja alkaa käyttää nettiä turvallisesti – kukaan ei voi tietään miten pitkälle valtion sortotoimenpiteet tulevat menemään, tai miten nopeasti.

Edessämme on uusia yhteiskunnallisia liikkeitä, uusia kansannousuja ja uusia taisteluita. Nyt on oikea aika löytää toisemme ja liikkua määrätietoisesti eteenpäin niitä kohti.

Kylvä siemen, vaikka tulivuoren kitaan. Onnea sinne missä olette, toverit.
